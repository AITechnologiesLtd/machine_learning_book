<HTML><HEAD>
<TITLE>Review for Net, The (1995)</TITLE>
<LINK REL="STYLESHEET" TYPE="text/css" HREF="/ramr.css">
</HEAD>
<BODY BGCOLOR="#FFFFFF" TEXT="#000000">
<H1 ALIGN="CENTER" CLASS="title"><A HREF="/Title?0113957">Net, The (1995)</A></H1><H3 ALIGN=CENTER>reviewed by<BR><A HREF="/ReviewsBy?Rose+Bruf">Rose Bruf</A></H3><HR WIDTH="40%" SIZE="4">
<PRE>
        FILMBESPREKING </PRE>
<P>Over internet zijn niet zo denderend veel films gemaakt, dat moet u
toegeven. Ter compensatie heb ik de enige -die ik ken- twéé keer gezien. En
voor u de begrippen 'ik', 'film' & 'twee keer' nog eens in dezelfde zin
ziet vermeld, hebt u mijn logboek al lang uit. In één woord is 'The Net':
boeiend, zowel letterlijk als figuurlijk. 
Alles begint -zoals vele films uit het genre- met een onbekende man (die
even later staatssecretaris Bergstrom blijkt te zijn) die een
onbegrijpelijk telefoontje pleegt, zoiets in de aard van 'Ongelofelijk !Ben
je daar zeker van ?'. Nog geen minuut later pleegt dezelfde
staatssecretaris zelfmoord.
Niet ver daar vandaan is Angela Bennett (Sandra Bullock) druk in de weer;
ze is namelijk bèta-testster (lijkt me trouwens een hééérlijk beroep) en
heeft net de bug gevonden in een spelletje (dat ik meende te herkennen als
de geregistreerde versie van Wolfenstein 3D vann ID Software, wat de
aftiteling later bevestigde), wanneer je op 'escape' drukt, loopt het
namelijk ten gevolge van een virus vast. ID Software (natuurlijk niet bij
naam genoemd, maar ik wist wel beter) vond het maar vreemd, men had
namelijk net de beveiligingssoftware 'GateKeeper' op het systeem losgelaten
en die had niets geregistreerd... Een etentje op kosten van de baas van ID
Software slaat Angela toch maar af, ze heeft wel betere dingen te doen,
zoals online pizza bestellen en die daarna, samen met haar IRCvrienden, op
te eten. Zoals wel eens kan gebeuren, stellen de chatters elkaar nogal
persoonlijke vragen en in de mening dat ze toch 'onder vrienden' is,
vertelt Angela zelfs hoe haar 'ideale man' eruit ziet.
Na een online boeking voor een vlucht naar Yucatan, krijgt Angela post; een
diskette van haar collega Dale, die -in tegenstelling tot haar- op het
kantoor van hun gezamelijke werkgever Cathedral werkt. In ruil stuurt ze
hem het diskje met 'Wolf 3D-virus' terug. Ze start vlug Dales programma op,
dat in orde schijnt te zijn en het spelletje 'Mozart's Ghost' bevat.
Verbaasd belt ze Dale op, die haar uitlegt dat ze op een bepaalde pagina
rechtsonderaan op het vreemde tekentje 'p' moet drukken, samen met control
en shift. Opeens flitsen tientallen beelden voorbij en soms verschijnt even
de melding 'Verboden toegang'. Dale besluit naar haar toe te reizen, zodat
ze het bizarre voorval samen kunnen bestuderen. De volgende morgen -net
voor ze vertrekt- krijgt ze een telefoontje van haar baas; zou ze Dale niet
willen komen vervangen op het Cathedral-kantoor, want die is omgekomen toen
zijn sportvliegtuigje neerstortte...
Ze weigert en vertrekt slechtgezind op vakantie, maar op de luchthaven gaat
het alweer fout: door een computerstoring worden alle vluchten uitgesteld.
In de cafetaria ziet ze op tv dat de staatssecretaris zelfmoord pleegde
omdat hij aids had. Even later is ze dan toch op weg naar Yucatan, waar ze
op de vooravond van haar vertrek de aantrekkelijke, geniale en oprechte
computerdeskundige Jack Devlin ontmoet. Ze gaan samen uit en tijdens een
wandeling langs de zee wordt haar tas gestolen. Jack loopt de dief achterna
het bos in, om hem daar de tas af te pakken, Dale's disk te stelen en de
dief neer te schieten, na hem bedankt te hebben voor bewezen diensten.
Daarna gaat Jack terug naar Angela en vertelt haar dat hij de dief niet
meer kon inhalen. Om wat te kalmeren maken ze een tochtje met de boot van
Jacks firma.Wanneer hij even weg is, vindt Angela in zijn vest de revolver
waarmee hij de overvaller heeft neergeschoten. Ze ondervraagt hem erover en
dit loopt uit op een ruzie, waarin Jack toegeeft dat hij haar chat
afluisterde. Vervolgens probeert hij haar neer te schieten, maar gelukkig
had zij het magazijn al uit zijn revolver gehaald. Ze schopt hem en hij
raakt buiten bewustzijn, vervolgens ontdekt zij in de kajuit ook nog de
gestolen diskette. Natuurlijk komt Jack weer bij, maar Angela weet net nog
te ontsnappen met een speedboat, die heel erg handig aan de yacht verankerd
zat.
De volgende dag wordt Angela wakker in een hospitaal; een visser had haar
op het strand gevonden. Alles wat ze nog heeft is Jack's portefeuille, die
op een business-kaartje na leeg is en Dale's diskette, die door de zon
vernield is. 
Nog een nieuwsflash: Wall Street werd gehackt en wordt zo snel beveiligd
met GateKeeper.
Omdat ze geen identiteitskaart meer heeft, moet ze bij de Amerikaanse
ambassade een visum aanvragen om Amerika terug in te kunnen. Vreemd genoeg
zijn haar gegevens gekoppeld aan de naam 'Ruth Marx' en blijkt haar eigen
naam niet meer te bestaan. Noodgedwongen tekent ze als Ruth Marx de
aanvraag. Ze is niet weinig verbaasd wanneer ze haar huis leeg aantreft,
iemand die 'Angela Bennett' heette, zou het te koop gezet hebben en de
meubels meegenomen hebben. Ze roept de politie erbij, maar dat blijkt later
toch niet zo'n goed idee geweest te zijn: ze kan niet bewijzen dat zíj
Angela is en alleen maar aantonen dat ze onder een zogezegd valse naam een
visum heeft. De politie checkt 'Ruth Marx' in de computer en ze blijkt een
strafblad te hebben. Op het nippertje kan Angela langs de achterdeur
wegglippen met de mobiele telefoon van een rechercheur. Op straat belt ze
naar Cathedral, want daar hebben ze bewijzen dat zíj bestaat. Wanneer ze
zegt dat haar naam 'Angela Bennett' is, wordt ze direct doorgeschakeld naar
een vrouw die beweert dat zijzelf Angela is. Even later geeft ze echter toe
dat ze liegt en vraagt de echte Angela met klem om haar de disk te geven.
Angela haakt in en belt naar haar ex-therapeut, Alan Champion, en vraagt
hem haar te komen ophalen, waarna ze de draagbare telefoon weggeeft zodat
ze aan de hand daarvan alvast niet meer kan gevonden worden.
Ze vraagt Alan haar moeder (die Alzheimer heeft) over te plaatsen naar een
ander sanatorium, zodat daar alvast niets mee kan gebeuren, en Alan besluit
zijn vriend Ben Phillips, die bij het FBI werkt, om raad te vragen. Hij
leent Angela ook zijn pc.
Even later surft ze naar het internetadres dat op Jack's visitekaartje
stond en logt in met het bijgevoegde passwoord. Ineens krijgt ze het
medische dossier van staatssecretaris Bergstrom op haar scherm, zijn
autopsie toonde aan dat hij niet aan aids leed ! Haar internetverbinding
wordt echter afgetapt en het zal niet lang meer duren voor haar locatie
bekend is...
Ze gaat terug naar haar oude chatroom en zoekt daar de identiteit van de
andere IRCers op; één van hen -CyberBob- woont in de buurt en weet iets
over 'p' (hij zegt dat het voor 'Praetorianen' staat). Ze spreken af bij
het reuzenrad, want meer informatie wil hij haar niet over het internet
geven. Op dat moment wordt ze getrackt.
Even later staat Alan voor de deur en ze vraagt hem haar naar het reuzenrad
te rijden. Onderweg krijgt hij opeens een aanval, in het ziekenhuis vertelt
men Angela dat het komt omdat hij allergisch is aan de penicilline uit zijn
medicijnen en dat alles in orde komt.
Wanneer ze aankomt bij het reuzenrad, staat daar niet Bob, maar Jack op
haar te wachten, die haar vertelt dat 'Bob niet kon komen' en dwingt haar
mee te komen. Gelukkig weet ze toch te ontsnappen, maar in het ziekenhuis
krijgt ze het bericht dat Alan overleden is: hij kreeg een insuline-shock.
Maar Alan was geen diabeticus.
In Alans auto krijgt ze een dreigtelefoontje van Jack: hij heeft haar
moeder gevonden. Tot overmaat van ramp wordt ze daarna door de politie
opgepakt; ze wordt ervan verdacht autodievegge te zijn, want Alans wagen is
al een hele tijd als gestolen opgegeven. Wanneer ze haar verhaal voor haar
advocate uiteenzet, stuit ze op ongeloof, want 'het computernetwerk van de
politie is door GateKeeper beveiligd'. Dan ziet Angela in dat er een fout
in GateKeeper zit, die dit alles mogelijk maakt. Ze wordt gek verklaard en
opgesloten; niemand kan bevestigen dat zij Ruth Marx niet is. Toch lijkt
even later de redding nabij; Ben Phillips bevrijdt haar uit de gevangenis
en wil haar ondervragen. Wanneer zij hem vertelt dat Dale's diskette
gesmolten is, voegt hij er even later aan toe 'in Mexico', terwijl hij dat
helemaal niet kon weten. Door toedoen van Angela verliest Ben even later de
controle over zijn auto en ze botsen. Ben is op slag dood en wanneer Angela
uit het wrak klimt, ziet ze Jack (die waarschijnlijk al een hele tijd
toekeek) maar ze kan hem ontvluchten.
Die avond meldt het nieuws dat de enige bank in Chicago die vandaag na een
stroomonderbreking nog open was, beveiligd was door GateKeeper. Het
Pentagon is hiervan zo onder de indruk dat ze besloten hebben om hun
systeem er ook mee te beveiligen, wat veel gemakkelijker zal gaan nu de
staatssecretaris, die erg tegen GateKeeper was, er niet meer is.
De volgende dag gaat Angela naar Cathedral, omdat daar, bij de valse Angela
Bennett, een copy ligt van de diskette waarmee ze haar identiteit terug kan
veranderen. Vanop Dale's computer kan ze het programma niet opstarten;
daarvoor moet je aan 'Angela Bennett's pc zitten, maar ze vindt er wel het
diskette met het 'Wolf 3D'-virus, dat zij hem opstuurde. Met een vals
brandalarm kan ze 'Angela' van haar bureau weglokken en in de
keystrokebuffer vindt ze het passwoord om de applicatie op te starten.
Corrigeren gaat echter niet; daarvoor moet je toegang hebben tot de
mainframe. Opeens komt er een bericht binnen van 'Angela's opdrachtgever.
Ze traceert het terug naar niemand minder dan Jeff Gregg, de uitvinder van
GateKeeper. Ze zet de bestanden op diskette, maar Jack en 'Angela' zien
haar net vertrekken.
Ze wordt achtervolgd tot op een computerbeurs, waar ze een e-mail (met een
copy van de bewijzen) die haar situatie uitlegt naar het FBI verstuurt en
vervolgens steekt ze Wolf 3D in de diskdrive. Dan ziet Jack haar weer en ze
vertelt hem wat zij gedaan heeft. Die zegt dat er geen probleem is; met een
paar aanslagen kan hij dat bericht uit de mailbox van het FBI vegen. Eerst
moet hij natuurlijk uit Wolf 3D geraken en logischerwijze drukt hij op
escape en zo wordt Jeff Greggs hele netwerk gereduceerd tot iets dat nog
het meest lijkt op kikkervisjes. En is Angela terug Angela.
En Angela ontsnapt Jack, die haar achtervolgt tot op het dak van de beurs,
waar hij even later wordt afgegooid, zoals het alle slechterikken
uiteindelijk vergaat.</P>
<P>In 'The Net' zijn de personages niet erg uitgewerkt (behalve Angela  zelf
dan, misschien), maar dat stoort niet: het verhaal is er en het verhaal is
goed. Zoals u ziet, er gebeurt heel wat (tweeënhalve bladzijde 'korte'
inhoud) en dat moet ook allemaal, want buiten een paar achtervolgingsscènes
is niets echt misbaar. Opmerkelijk is ook dat het plot samen met de film
begint en er geen opbouw, maar meer een soort van 'uitwerking' is. Alle
gevolgen en reacties zijn wel logisch, maar door het hoge tempo van de film
blijven ze onvoorspelbaar. Beangstigend is ook het hoge realiteitsgehalte
-neemt u het maar van mij aan- het zou kunnen gebeuren. Als freak heb ik de
hele tijd zitten zoeken naar technische fouten, maar ik heb niets kunnen
vinden, behalve dan dat een paar internetshots waarschijnlijk gemonteerd
waren om de snelheid wat op te drijven. Het was duidelijk dat de software
die niet bepalend voor de film was (IRC-programma enz.) niet speciaal voor
de film was geschreven. Wel een beetje vreemd vond ik het feit dat er
MS-producten gebruikt werden en in de aftiteling 'Dank aan Apple' stond -
de samenwerking tussen beide loopt slechts enkele maanden stabiel.
 Zoals dat in films voorvalt heeft Angela net weer dat extra beetje
'kwetsbaarheid': zij is zo'n echte computerfreak die niet buitenkomt (haar
eigen buren herkennen haar niet), dat kan ik nu nog begrijpen, maar dat
haar vader haar heeft in de steek gelaten en haar moeder Alzheimer heeft,
is toch echt weer 'toevallig'. 
Wel goed vind ik dat net de macht van software (GateKeeper, het Wolf
3D-virus) naar boven komt, want...  
'Bijna niemand staat er bij stil, maar aan een computerprogramma wordt
gewerkt, hard gewerkt.
Iedereen associëert computers direct met hardware: een diskette, een
beeldscherm, en hoe ingewikkeld die wel in elkaar zitten. Dat staat niet
meer, niet minder in verhouding tot het begrip informatica dan software.
Weeral een misvatting is het te zeggen dat de hardware van de computer
'denkt', want dat doet de software... de hardware is het omhulsel van de
computer, het hart, de spieren, ... maar de software is de hersenen, en
persoonlijk ben ik nog liever een avatar dan een mongooltje...
Bij software is aan elke pixel gewerkt... uren, als het moet dagen, zijn er
nodig om een detail te richten naar het oorspronkelijke idee van de
ontwerper... ja hoor, elke pixel vertelt zijn eigen verhaal, je moet alleen
maar weten hoe te luisteren.
En als je weet hoe je moet luisteren en je wat tijd hebt, kom je
interessante dingen aan de weet (bv. paswoorden, nieuwe
programmeertechnieken, idees, ...).' 
                (Ik, januari '98, nooit gedacht dat ik dit ooit nog zou kunnen gebruiken)
Wel, ik zou het zelf niet beter kunnen zeggen.
De IMDb meldt me dat er vier films bestaan die 'The Net' getiteld zijn, ze
werden uitgebracht in 1916, 1923, 1953 en 1995. En die uit 1995 krijgt
weeral zo'n PG-13 rating. De film is geregisseerd door Irwin Winkler, hij
schreef ook mee het scenario en was producent. Gemiddelde score: 6.7/10.</P>
<P>Nu ik erover nadenk, merk ik dat ik geen enkele film ken waarin Sandra
Annette Bullock meespeelt, die geen actiefilm of thriller is, zoals 'Speed
(2)' of 'A time to kill', maar daar komt verandering in, want binnenkort is
ze te zien in 'Practical Magic', een film over 2 zusters met magische
krachten. Ze is op 26 juli 1964 in de staat Vancouver geboren en heeft een
opleiding in drama achter de rug. Op school werd ze verkozen als 'Meest
aangewezen persoon om je dag op te vrolijken'. Sandra is 175,5 cm groot en
weegt 59 kg en haar hobbies zijn dansen, bergbeklimmen, Tom Jones &
internet. Het liefst eet ze gegrillde kip. Haar moeder is een Duitse
operazangeres en haar vader een dictieleraar. Ze werd 40 miljoen dollar
betaald voor haar prestaties in 'The Net'.</P>
<HR><P CLASS=flush><SMALL>The review above was posted to the
<A HREF="news:rec.arts.movies.reviews">rec.arts.movies.reviews</A> newsgroup (<A HREF="news:de.rec.film.kritiken">de.rec.film.kritiken</A> for German reviews).<BR>
The Internet Movie Database accepts no responsibility for the contents of the
review and has no editorial control. Unless stated otherwise, the copyright
belongs to the author.<BR>
Please direct comments/criticisms of the review to relevant newsgroups.<BR>
Broken URLs inthe reviews are the responsibility of the author.<BR>
The formatting of the review is likely to differ from the original due
to ASCII to HTML conversion.
</SMALL></P>
<P ALIGN=CENTER>Related links: <A HREF="/Reviews/">index of all rec.arts.movies.reviews reviews</A></P>



</P></BODY></HTML>
